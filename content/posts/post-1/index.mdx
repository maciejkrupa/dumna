---
path: "/ogrod-botaniczny-uniwersytetu-wroclawskiego"
hero: "./ogrod_01.jpg"
order: "1"
title: "Ogród Botaniczny Uniwersytetu Wrocławskiego"
---


Ogród Botaniczny jest wyspą zieleni, różnorodności i piękna umiejscowioną w centrum miasta, u stóp gotyckich świątyń Ostrowa Tumskiego. Powstał w roku 1811 na gruzach zburzonych fortyfikacji miejskich, stając się pierwszą botaniczną placówką nowo założonego Uniwersytetu Wrocławskiego oraz miejscem odwiedzin miłośników przyrody i ogrodnictwa. Jest drugim pod względem wieku uniwersyteckim ogrodem w Polsce. W roku 1974 został wpisany do rejestru zabytków, a od roku 1994 znajduje się w obrębie historycznego centrum miasta, objętego szczególną ochroną konserwatorską. 

---

- Rok założenia: 1811 (drugi – po Ogrodzie Botanicznym Uniwersytetu Jagiellońskiego w Krakowie – najstarszy ogród botaniczny w Polsce).
- Powierzchnia: 7,4 ha (+ 62 ha Arboretum Wojsławice w Niemczy)
- Liczba taksonów: ok. 12 000 

---

Zapraszamy do odwiedzenia Ogrodu Botanicznego – romantycznego miejsca, w którym gra barw, zapachów i kształtów roślin wprawia odwiedzających w zachwyt, dając ukojenie i możliwość atrakcyjnego odpoczynku oraz poznania ciekawych przedstawicieli świata roślin. W Ogrodzie można zobaczyć rośliny ze wszystkich części świata, rozmaitych stref klimatycznych i siedlisk, a także podziwiać wiele odmian roślin ozdobnych. Starodrzew Ogrodu obejmuje aż 28 pomników przyrody. Natomiast bogate zbiory roślin, w tym wzorcowe Kolekcje Narodowe, sprawiają, że Ogród odgrywa ważną rolę naukowo-badawczą i dydaktyczną. Stanowi także jedną z największych atrakcji turystycznych Wrocławia. Zwiedzanie tego fascynującego, napawającego radością miejsca jest doskonałą sposobnością do skorzystania z dobroczynnych właściwości roślin wykorzystywanych w HORTITERAPII *(łac. hortus – ogród; gr. therapeuein – opiekować się, oddawać cześć, a w szerszym znaczeniu – leczyć)*. Od dziesięcioleci wiadomo, że rośliny wspomagają leczenie, wzmacniają nasz organizm, pobudzają zmysły i wyobraźnię oraz dają ukojenie. Ogród realizuje liczne projekty edukacyjne i promocyjne. Jednym z ważniejszych działań jest aktywizacja zawodowa osób niepełnosprawnych i przystosowanie Ogrodu Botanicznego do ich potrzeb. Projekt ten jest realizowany pod hasłem *Twój Ogród – Otwarty i Nieograniczony TO – ON!* we współpracy ze Stowarzyszeniem Bratniej Pomocy “Odd Fellows” w Rzeczpospolitej Polskiej oraz Fundacją “Pomóżmy Dzieciom Niepełnosprawnym w Wierzbicach i Osobom Starszym”.

Oddziałem Ogrodu Botanicznego jest Arboretum Wojsławice w Niemczy (50 km na południe od Wrocławia), znane od lat z bogatej kolekcji różaneczników i azalii, rzadkich gatunków drzew i krzewów iglastych i liściastych oraz ogrodu bylinowego z największą w Europie kolekcją liliowców (ponad 3 tys. odmian). Do Arboretum należy też wystawa geologiczna GEOretum, Galeria, w której odbywają się wystawy czasowe, i tereny rekreacyjne z placem zabaw dla dzieci.


![Logo Kolekcji](./kolekcje-logo.png "Logo Title Text 1")

---

**Adres:**

Ogród Botaniczny Uniwersytetu Wrocławskiego

ul. Sienkiewicza 23

50-335 Wrocław

tel. (71) 322 59 57

fax (71) 322 44 83

e-mail: ob@uwr.edu.pl

strona internetowa: www.ogrodbotaniczny.wroclaw.pl 

---

Kasy: od ul. Sienkiewicza i Kanonii.

Dojazd autobusami: A, C, N, 111, 128, tramwajami: 2, 6, 8, 9, 10, 11, 17, 23.

Otwarty codziennie od 29 marca do 31 października w godz. 9–19, szklarnie i Panorama Natury 10–18.

Wystawa paleontologiczna Panorama Natury, obrazująca rozwój przyrody ożywionej od prekambru do czwartorzędu – seanse co pół godziny od 10 do 17.

Działy: systematyki roślin, arboretum, alpinarium, roślin wodnych i bagiennych, gruntowych roślin ozdobnych, edukacji przyrodniczej; szklarnie ekspozycyjne, akwaria. Najcenniejsze kolekcje: tropikalne rośliny słodkowodne, sukulenty, ananasowate, różaneczniki i azalie, gatunki i odmiany bluszczu, rośliny ozdobne.
